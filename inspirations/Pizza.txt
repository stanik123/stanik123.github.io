https://www.pizza-pizza.cz/

Připravte si pravou italskou pizzu podle Mario Rizzi

Pizza je jedinečný italský pokrm, který si získal na oblibě mezi lidmi celého světa. Jednotlivé recepty se sice mohou lišit a použité ingredience se střídají podle oblasti či ročního období, nicméně pravá italská pizza je jen jedna.
Jmenuji se René a v Itálii jsem se několik let učil tradiční recept na tuto delikatesu u jednoho z nejuznávanějších italských šéfkuchařů, pana Maria Rizzi. Nyní se s vámi o tento recept podělím a prozradím vám, v čem spočívá jeho jedinečnost.

Na co si dát pozor, než začnete

Než se pustíme do samotné přípravy pizzy, musíte si uvědomit, že nejdůležitější částí celého procesu je kvalitně zpracované těsto a rajčatový základ. Také počítejte s tím, že na tento recept budete potřebovat minimálně 24 hodin, aby těsto správně vyzrálo. Odměnou za trpělivost vám bude lehké, vláčné a po upečení křehké těsto.

Originální italské těsto na pizzu - La pesta dela pizza
Tento recept na pizza těsto je normován dle starých tradičních postupů.

Ingredience na těsto na 2 pizzy (La pesta dela pizza)
500 g hladké pšeničné mouky
10 g suchého droždí nebo kvasnic
2 špetky soli
2 polévkové lžíce olivového oleje (panenský - Extra Virgin)
3 dl čisté vody

Jak správně těsto umíchat

1. Nejprve smíchejte mouku, kvasnice a sůl
2. poté přidejte olivový olej
3. lehce zamíchejte vařečkou nebo lžící
4. až se těsto začne spojovat, začněte ho velmi lehce hnětat a promačkávat ručně (cca 5 min.)
5. těsto musí být při hnětání stále měkké a vláčné, nesmí se lepit
6. když se bude lepit, přisypte trochu mouky a znovu zlehka hnětejte
7. těsto nesmí být v žádném případě tvrdé a nesmí se rozpadat
8. jakmile bude hmota spojená a vznikne vláčné těsto, můžete ho trochu poprášit moukou
9. těsto nechte v míse a přikryjte ho utěrkou
10. dejte ho na 24 hodin zrát do lednice

Rajčatový základ (Sugo di pomodoro)

1,5 kg loupaných rajčat
1 větší mrkev
1 větší cibule
4 lžíce extra panenského olivového oleje
20 - 30 listů čerstvé bazalky

Nejprve do hmoždíře vložte čerstvé listy bazalky s trochou celého pepře a soli. Poté řádně podrťte. Následně přimíchejte několik lžic panenského olivového oleje. Ucítíte nádhernou vůni bazalky a oliv. Tuto směs si prozatím odložte, následně ji vmícháte do připravené směsi z rajčat, mrkve a cibule.
Nakrájíme loupaná rajčata, mrkev a cibuli na středně velké kousky. Do rendlíku nalijeme panenský olivový olej, rozpálíme a následně na něm zpěníme rozmáčknutý česnek. Nakrájenou mrkev a cibuli zpěníme po dobu asi 3 minut. Potom přidáme předem oloupaná rajčata a necháme vařit na mírném plameni po dobu 30 - 45 minut. Ochutíme solí, pepřem a přírodním cukrem, pro zjemnění můžeme přidat kousek másla. Ingredience by měly být rozvařené a můžete je i lehce rozmačkat. Jakmile je omáčka hotová, necháme ji pomalu vychladnout. Až bude studená, vmícháme do ní směs z bazalky, pepře, soli a olivového oleje. Omáčka “Sugo di pomodoro” je hotová.

Další postup

Z těsta si vyválejte požadovaný tvar a umístěte na něj připravenou rajčatovou směs
Na směs dále naskládejte suroviny dle vaší chuti, může se jednat o sýry, zeleninu, varianty masitých pokrmů a mnohé další. Pokud se nemůžete rozhodnout, nechte se inspirovat typy italských pizz níže.
následně dejte těsto do trouby. Pravá italská pizza se peče 7-11 minut v kamenné peci nebo horkovzdušné troubě při teplotě 250 - 300 °C.

NAŠE TIPY

Abyste snadno oloupali rajčata, použijte postup zvaný blanšírování. Rajčatům naříznete slupku do křížku, zalijete je horkou vodou a po 1 minutě je zchladíte vodou studenou. Pak se vám budou krásně loupat.

Jak dlouho se pizza peče

Pravá italská pizza se peče 7-11 minut v kamenné peci nebo horkovzdušné troubě při teplotě 250 - 300 °C.

Pizza a její základní italské typy

Pizza napoletana
Neapolská pizza s mozzarellou, olivovým olejem, rajčatovým sugem, čerstvou bazalkou a ančovičkami

Pizza alla marinara
Pizza po námořnicku s černými olivami, kapary, rajčatovým sugem a ančovičkymi

Pizza margherita
Pizza podle královny Markéty s rajčatovým sugem, mozzarellou a čerstvou bazalkou.

Pizza ai funghi
Pizza s žampiony, rajčatovým sugem, mozzarellou a čerstvou bazalkou

Pizza capricciosa
Pizza s mozzarellou, žampiony, italskou sušenou šunkou, artyčoky, vařeným vejcem a černými olivami

Pizza quattro stagioni
Pizza čtyř roční období je stejná jako capricciosa, jen s tím rozdílem, že se žampiony, šunka, artyčoky a vejce kladou do každé čtvrtky pizzy zvlášť. Mozzarella a olivy se vkládají na celou plochu těsta.